---
title:  Život v kláštore | Benediktínky | SK
metaDescription: >-
    Deň sa začína modlitbou o piatej. Modlitbami, omšou a osobným rozjímaním, je potom popretkávaný
    až do večera. Čas majú mníšky vyčlenený aj na prácu v záhrade, kuchyni a na maľovanie paškálnych
    sviec, ktoré sú hlavným zdrojom činnosti benediktínok. Denný režim má svoj pravidelný rytmus v
    striedaní modlitby a práce, čo vychádza z tradície púštnych otcov.
preamble:
    title: Život v kláštore
    text: >
        „Čo je nám sladšie, najdrahší bratia, nad Pánov hlas, ktorý nás pozýva? Hľa svojou vernou
        láskou nám Pán ukazuje cestu života.“
    author: Sv. Benedikt
    img: /images/article01.jpg
---

## Najdôležitejšou prácou mníšok je uskutočňovať neustálu modlitbu v mene celého ľudstva.

Deň sa začína modlitbou o&nbsp;piatej. Modlitbami, omšou a&nbsp;osobným rozjímaním, je&nbsp;potom
popretkávaný až do večera. Čas majú mníšky vyčlenený aj na&nbsp;prácu v&nbsp;záhrade, kuchyni
a&nbsp;na&nbsp;maľovanie paškálnych sviec, ktoré sú hlavným zdrojom činnosti benediktínok. Denný
režim má svoj pravidelný rytmus v striedaní modlitby a&nbsp;práce, čo vychádza z&nbsp;tradície
púštnych otcov. Sv.&nbsp;Silván z&nbsp;Athosu vysvetľuje život mníchov takto:

> “Svet verí, že&nbsp;mnísi sú jedna neužitočná rasa. Nechápe, že&nbsp;mních je&nbsp;ten, čo sa
> modlí za&nbsp;celý svet. Nevidí jeho modlitby a&nbsp;nevie s&nbsp;akým milosrdenstvom ich Pán
> prijíma. Mnísi vedú tvrdý boj proti žiadostivostiam a&nbsp;pre tento ich zápas sú milí Bohu. Pán
> je&nbsp;nám veľmi blízko, bližšie ako vzduch, čo dýchame. Vzduch vojde do&nbsp;tela a&nbsp;príde
> až k&nbsp;srdcu, ale Pán je&nbsp;vo vnútri srdca človeka. Hľa, naša radosť: Pán je&nbsp;s&nbsp;
> nami a&nbsp;v&nbsp;nás. Aj keď je&nbsp;mních zaneprázdnený pozemskými vecami (potrebnými na&nbsp;
> zabezpečenie živobytia), po&nbsp;celý čas horí jeho duch láskou k&nbsp;Bohu. Tiež keď pracuje
> rukami, aj vtedy zostáva mysľou v&nbsp;Bohu. Mních upokoruje svoju dušu a&nbsp;pokorou ďaleko
> vyháňa od&nbsp;seba nepriateľa a&nbsp;aj od&nbsp;tých, čo ho prosia o&nbsp;modlitby.”

## Čo sa stane v živote človeka, ktorý dokázal opustiť svet, v ktorom dovtedy fungoval, s odhodlaním, že to bude navždy?
### Sestra Raffaela

> „Vonku som nenachádzala pokoj, ani na horách, ani na zábavách, vždy bolo nejaké
> miesto v mojom vnútri prázdne. Zaplnilo sa až vtedy, keď som prvýkrát prekročila brány kláštora
> v Offide v Taliansku. Chcela som si vyskúšať život mníšky, i keď som sa ňou najskôr nechcela
> stať. Bol to pekný zápas. Ísť, neísť, skôr som hľadala dôvody, ako neísť. Máte blízkych,
> materiálne veci všetko, čo máte radi. No rozhodla som sa to zanechať. Aj keď som najskôr chcela
> pána Boha presvedčiť o tom, že sa pomýlil! Bol vytrvalý a ja som nakoniec povedala - dobre,
> vzdávam sa. Ten hlboký pokoj, ktorý som prvýkrát zažila v kláštore, ma toľko prenasledoval, až
> nado mnou zvíťazil. Keď som sa so svojím rozhodnutím zdôverila priateľom, zažila som rôzne
> reakcie. Niektorí mi fandili, tešili sa so mnou, iní boli proti alebo hovorili, že konám z
> vypočítavosti, pretože v živote nebudem musieť pracovať. Otec to prijal veľmi dobre, pretože už
> bol u Pána. Mama tak, ako každá mama, keď jej odchádza dcéra. No povedala, že nemôže brániť
> Božej vôli.“ Regula tohto rádu hovorí, že benediktínky budú žiť spolu v komunite celý život na
> jednom mieste, odlúčené od sveta bez návratu do civilného života. “Predstava ľudí je, že
> nemôžeme odísť z kláštora. Pravdou však je, že my po tom netúžime. Náš domov je tu.“

### Sestra Salome

> „Vždy som chcela byť šťastná a šťastie som hľadala vo všetkom. Mala som veľa skúseností,
> no napriek tomu som ho nenašla. Šťastie, teda plnosť. Bola som aj spokojná, no mala som pocit,
> že mi niečo chýba. Mala som lásky, no ani jedna z nich neprerástla do manželstva. Začala som
> chodiť do kresťanskej komunity. Postupne som si uvedomila, že mojím problém bolo moje prázdno,
> môj hlad a smäd. Skúsenosti s touto skupinou a Božím slovom ma nasycovali. Trvalo to roky, a
> potom pán Ježiš urobil svoje. Keď som mala 36 rokov, vstúpila som do kláštora. Keď som vstúpila
> do kláštora, pocítila som, že tu je tá plnosť. To, čo som hľadala vonku, našla som vo vnútri.
> Pre mňa nie je žiaden rozdiel medzi zaľúbením sa do nejakého muža a do Ježiša Krista. Ľudí
> vonku obdivujem. Ani my tu nie sme nevinní. Prežili sme si, čo znamená svet vonku. Preto
> poznáme, ako trpia ľudia, aké majú mladí problémy. Rozumieme im, lebo sme to tiež žili.“

### Sestra Debora

> “Do kláštora v Offide som vstúpila, keď som mala 33 rokov. Dovtedy som pracovala ako
> typografka v tlačiarni. Boh sa mi dal pochopiť. Je ako snúbenec, ktorý ti dvorí. Dá ti aj dary,
> aj znaky, ale dá ti aj utrpenie. Presvedčí ťa tým, že bez neho trpíš a toto bolo aj mojim
> dôvodom, aby som ho postavila do centra môjho života. Aby som urobila veľmi rozhodnú voľbu,
> ktorú som predtým nemohla urobiť. Pred vstupom do kláštora som mala priateľa, s ktorým som bola
> sedem rokov. Tento vzťah som pre svoje rozhodnutie ukončila. Bolo to ťažké, ale čo sa dá robiť.
> Je to boj, ale keď ho vyhráš, máš pokoj.“
